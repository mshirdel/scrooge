<h1>۱۱ روش هکرها برای به سرقت بردن رمزهای عبور شما</h1>
<p>رمزهای عبور، فونداسیون علم امنیت سایبری هستند. به دست آوردن رمزهای عبور معمولا آسان است، معمولا کاربران از آن‌ها استفاده دوباره و دوباره می‌کنند و در عصر رمزنگاری و احراز هویت بیومتریک، به عنوان روشی آنتیک برای حفاظت از یک اکانت شناخته می‌شوند.</p>
<p>متاسفانه، سهولت استفاده از رمزهای عبور به این معناست که اکثریت کاربران از آن‌ها به عنوان اصلی‌ترین فرم احراز هویت استفاده می‌کنند. به همین خاطر، لازم است که همه ما از متدهای مختلف هکرها برای به دست آوردن این «رمز مخفی» باخبر باشیم. بگذارید صادق باشیم، مهم نیست چقدر از هوشمندانه بودن رمز عبور خود اطمینان دارید، هکرها در نهایت راهی برای به دست آوردن آن خواهند یافت.</p>
<p>در ادامه این مقاله به تشریح ۱۲ متدی می‌پردازیم که هکرها برای سرقت رمز عبور شما به کار می‌گیرند. حواس‌تان باشد که اکثریت قریب به اتفاق این متدها، در صورت استفاده از یک سیستم احراز هویت چند مرحله‌ای، بی‌اثر خواهند شد.</p>
<h3>فیشینگ (Phishing)</h3>
<p>به عنوان احتمالا رایج‌ترین تکنیک هک در دورانی امروزی، فیشینگ به معنای تلاش برای به سرقت بردن اطلاعات کاربر، از طریق پنهان کردن محتویات بدخواهانه درون پیام‌هایی به ظاهر قابل اعتماد است. اگرچه این عبارت عمدتا در دنیای ایمیل استفاده می‌شود، اما طی چند سال اخیر راهش به دیگر مدیوم‌ها نیز باز شده: مانند Smishing که به معنای فیشینگ از طریق پیامک است. فیشینگ می‌تواند از طریق راه‌های مختلف و روی دیوایس‌های متعدد اتفاق بیفتد.</p>
<p>تاکتیک رایج هکرها اینست که کاربر را فریب داده و به کلیک روی یک لینک یا دانلود یک فایل ضمیمه ترغیبش می‌کنند. اما به جای فایلی قابل اعتماد، فایلی بدخواهانه به دست کاربر خواهد رسید که یک بدافزار را به صورت خودکار روی دستگاه نصب می‌کند. آنچه در ادامه اتفاق می‌افتد، وابسته به ماهیت بدافزار مورد استفاده است. برخی بدافزارها تمام فایل‌ها را رمزنگاری کرده و دسترسی کاربر به سیستم را قطع می‌کنند، برخی دیگر برای مدتی طولانی پنهان باقی مانده و تبدیل به یک در پشتی برای دیگر بدافزارها می‌شوند.</p>
<p>با افزایش آگاهی نسبت به دنیای کامپیوتر و اینترنت، مشتریان حالا آشنایی بیشتری با تهدیدهای آنلاین دارند و به همین خاطر، تکنیک‌های فیشینگ هم پیچیده‌تر از هر زمان دیگر شده‌اند. حملات فیشینگ امروزی، عمدتا یک فرم از مهندسی اجتماعی به حساب می‌آیند. در تکنیک مهندسی اجتماعی، پیامی به ظاهر واقعی و قابل اعتماد از سوی یک شخص حقیقی یا حقوقی معتبر ارسال می‌شود و به اطلاع کاربر می‌رسد که باید دست به کاری خاص بزند. خدمات نت‌فلیکس، آمازون و فیسبوک به صورت معمول هدف این دست از حملات قرار می‌گیرند، چرا که اکثر کاربران اینترنت، اکانتی مرتبط با حداقل یکی از این سه برند در اختیار دارند.</p>
<p>البته برخی از هکرها هنوز آنقدرها هم پیشرفت نکرده‌اند و گاهی شاهد یکی از آن ایمیل‌های بی‌سر و ته قدیمی نیز هستیم. برای مثال اخیرا برخی کاربران ایمیلی دریافت کردند که در آن آمده بود یک فضانورد نیجریه‌ای در فضا گم شده و نیاز است که ۳ میلیون دلار به حساب آژانس فضایی روسیه واریز شود تا قادر به ترتیب دادن یک ماموریت نجات باشند!</p>
<h3>مهندسی اجتماعی (Social Engineering)</h3>
<p>مهندسی اجتماعی معمولا به معنای فریب دادن کاربر به شکلی است که تصور کند هکر در واقع یک شخص معتبر است. یکی از رایج‌ترین تاکتیک‌ها اینست که هکر با قربانی ارتباط برقرار کرده و خود را جای یک پشتیبان فنی جا می‌زند و سپس خواستار رمزهای عبور می‌شود تا بتواند مشکلی که اصلا وجود خارجی ندارد را برطرف کند. همین کار در جهان واقعی و با استفاده از یونیفرم و کارت شناسایی جعلی نیز امکان‌پذیر است، اما این روزها به ندرت شاهد پیاده‌سازی چنین حملاتی به صورت فیزیکی هستیم.

حملات مهندسی اجتماعی موفق، می‌توانند حسابی متقاعدکننده باشند. برای مثال مدتی پیش هکرها یک ابزار مبتنی بر هوش مصنوعی ساختند که با تقلید از صدای منشی مدیرعامل یک شرکت بریتانیایی، سرقت ۲۰۱ هزار پوند از کمپانی را امکان‌پذیر کرد.</p>
